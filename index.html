<html>
        <meta charset="utf-8"/>
        <meta name="viewport" content="width=device-width, initial-scale=1"/>
        <title>我的网页</title>     
    <head>
    </head>
    <body>
        <img src="美女.png" onclick="clickme()"/>
        <p>越诸暨苎萝村鬻柴者有女，因居村西，故称西施，一作先施，小字夷光。貌若天仙，增半分嫌腴，减半分则瘦，为古今美人第一，西施一词遂为美女之代称。西子病心而颦，村东丑女见而美之，亦捧心而效颦，富人见之，闭户不出；贫人见之，挈妻子而去。东施知美颦而不知颦之所以美，此即东施效颦之典。西施常浣纱于水上，鱼为之沉，故有沉鱼之说，世人因名其溪。越君勾践图复国，以吴王好色，乃用范蠡谋，徧访国中美色，得西施，饰以罗榖，教以容步，习于土城，临于都巷。三年学服，乃献于吴王夫差。吴王嬖之，日事游乐而废朝政，亲佞幸而远贤良，终至国破身亡。吴既灭，勾践以西子为亡国尤物，浮西子于江，令随鸱夷以终。鸱夷者，伍子胥死而盛以鸱夷，其死西子有力，故沈西子以报子胥之忠。崔道融《西施滩》云：“宰嚭亡吴国，西施陷恶名。浣纱春水急，似有不平声。”罗隐云：“家国兴亡自有时，吴人何苦怨西施。西施若解倾吴国，越国亡来又是谁？”王维《西施咏》云：“艳色天下重，西施甯久微。朝为越溪女，暮作吴宫妃。贱曰岂殊众，贵来方悟稀。邀人傅珠粉，不自著罗衣。君宠益骄态，君怜无是非。当时浣纱伴，莫得同车归。持谢邻家子，效颦安可希。”鱼玄机云：“吴越相谋计策多，浣纱女神去相和。一双笑靥纔回首，十万精兵尽倒戈。”皮日休《馆娃宫怀古》云：“绮阁飘香下太湖，乱兵侵晓上姑苏。越王大有堪羞处，只把西施赚得吴。”卢挚《西施》云：“建姑苏百尺高台，贪看西施，杏脸桃腮。月暗钱塘，不提防越国兵来。吴王冢残阳暮霭，伍员长文老树苍苔。范蠡贤哉，社稷功成，烟水船开！”明姚绶诗云：“西施昔日浣纱津，石上青苔思杀人。一去姑苏无复返，岸旁桃李为谁春？</p>
    </body>
    </html>